

Veroline Vanderbeek is de laatste telg van een eeuwenoude banketbakkersfamilie van zeven generaties. Ze wil geen bakker zijn, maar actrice en staat op het punt de familietraditie te doorbreken. Ze voelt zich schuldig: niet alleen tegenover haar familie, maar ook tegenover de traditie waarvan ze de schoonheid onderkent.

In dit magisch-realistisch stuk onderzoekt Veroline Vanderbeek wat het betekent om vakman te zijn. Zowel voor de toneelspeler als voor de banketbakker geldt het belang van herhaling: een toneelspeler repeteert, een banketbakker herhaalt zijn recepten. Is acteren ook een ambacht? En zijn kunstenaars ambachtslui?  

Samen met Janne Coonen, Kenneth Cardon, Rino Sokol en Milan Vandierendonck vormt Veroline Vanderbeek een gelegenheidscollectief. In een tweeluik brengen ze de toneeltekst Het groeien van de bomen van Pieter De Buysser, over een dochter die zich verzet tegen haar ouders, en Verolines zelfgeschreven monoloog telg.  

De voorstelling speelt zich af daar waar het wringt tussen het ambacht in de kunst en de kunst in het ambacht, tussen de schoonheid van een traditie en het verzet tegen diezelfde traditie, tussen het belang en de beperking van de herhaling.
